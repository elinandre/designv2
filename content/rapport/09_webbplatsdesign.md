Webbplatsdesign
=======================

I denna rapport kommer jag att undersöka webbplatsdesign och aktuella trender i kategorin juridisk rådgivning.

Urval
-----------------------

För att hitta företag som jobbar utåtriktat och framåt just nu valde jag ut de fem första träffarna på en google-sökning på “juridisk rådgivning”. Jag förutsätter att trender borde vara extra viktigt för just dessa företag eftersom de arbetar aktivt med att marknadsföra sig själva. Jag googlade i inloggat läge, med platstjänster aktiverat. Därför blev sökträffarna anpassade efter Göteborg. De första fyra träffarna är annonsörer som alltså letar aktivt efter nya kunder. De webbplatser jag kommer titta på är därför: Madsen & Partners, Lai & Partner, Familjens jurist, samt Jansson & Norin.

Metod
-----------------------

För att ringa in vad som är aktuellt just nu analyserar jag företagen utifrån tre delar. Dessa tre delar hoppas jag sammantaget ska ge en bild av trender och hur webbplatsdesign idag kan se ut.
* Jag tittar på vilken/vilka designprinciper som är mest framträdande på sidan.
* Samhället är idag väldigt bilddrivet. Därför analyserar jag bildvalen.
* Jag tittar också på hur sidan faktiskt fungerar utifrån snabbhet genom att än en gång använda verktyget PageSpeed. Min tanke är att snabbheten säger något om hur pass aktuell och modern teknik webbplatsen använder sig av. De kommentarer om vad som kan förbättras på webbplatsen säger också det något om tekniken som används, finns det gemensamma nämnare mellan de olika webbplatserna, är det samma teknik som börjar kännas omodern och som också sänker sidans hastighet?

Resultat
-----------------------
Här går jag igenom sidorna; jag börjar med designprinciper, därefter bilder och sist PageSpeed-resultat.

###### Madsen & Partners

På [Madsen & Partners](http://www.madsenpartners.se/) webbplats möts jag av ett antal sidor där _symmetri_ och _balans_ tycks vara en viktig del av designen. Förstasidan upptar hela bredden och är väldigt jämnt balanserad. Navbaren och texten är centrerad till mitten, bilden tar hela bredden. När vi övergår till ett grid med instagram-bilder och nyheter är bilderna grupperade 4 per rad i två rader. Allt är lika stort och jämna fördelat. Footern har tre kolumner som är lika breda. Även undersidorna är jämnt balanserade, endast varianten med två kolumner är något ojämn eftersom en kartbild ska få plats i den högra kolumnen. Men eftersom upplägget är konsekvent och många kartor följer på varandra när jag scrollar nedåt blir upplevelsen av synmmetri ändå total. Balansen blir också tydlig eftersom den stora bilden som upptar första delen av sidan sedan kompenseras med mycket whitespace. Priser, jurister, öppettider presenteras men det upplevs som lätt och luftigt eftersom textmassorna blir korta och det alltid finns gott om luft runtom.

Företaget använder genomgående en stor, bred bild överst på alla sina sidor. Här syns ett collage av deras stora bilder.

[FIGURE src="image/madsen.png" alt="Madsens bilder"]

Bilderna ger ett professionellt intryck med fina färger, hög upplösning och bra skärpa. Det första motivet är hämtat från naturen och är kontrastrikt; solen bryter igenom grönskan, vägen leder oss mot ljuset och solen. En bild som säkert är tänkt att vara hoppingivande, kanske också lite existentiell. Det är lätt att tolka ljusskenet som något "överjordiskt" eller nästan gudomligt, speciellt om du vänder dig till en juristfirma för att få hjälp med att skriva testamente. Frågan är om ljuset symboliserar Gud eller juristfirman - kanske vill de se sig själva som en gudomlig hjälp i en svår stund.

Resten av bilderna går i murriga, mättade färgtoner. De visar detaljer som gamla bokryggar, pennor och anteckningsblock eller pennor och kaffe.

Tillsammans ger bilderna ett intryck av något som i musikbranschen kallas "autotunat", de har ett modernt och "rätt" tilltal, de har inga som helst formella fel eller brister. De har dock inget som knyter dem till just den här juristfirman, de skulle kunna representera vilket företag som helst. En juristfirma behöver ge ett seriöst och förtroendeingivande intryck. När så Madsen & Partners använder dessa standardbilder med pennor, bokryggar och mönster i capuccinoskummet blir det väl opersonligt.

Analysen på sidans hastighet via PageSpeed ger goda resultat för Madsen & Partners.

|Skärm | Resultat|
|------| -----:|
|Mobil | 88 |
|Dator | 100|

De förbättringar som PageSpeed föreslår handlar om bildbehandling. Att lägga in dem i rätt storlek samt i moderna format. De ger också rådet att skjuta upp inläsning av de bilder som inte visas på skärmen för att ännu mer trimma hastigheten.

###### Lai & Partner

Den designprincip som jag tycker slår igenom tydligast på [Lai & Partner](http://www.laipartner.se/) är enhetlighet, eller Unity. Det märker jag bland annat på sidornas färgval; genomgående är paletten grå-bruna monokroma nyanser med gröna eller blåa accentfärger. Även bakgrunden runt om bild och text är genomgående gråvit och med en textur som påminner om ett lite finare pappersark. Alla sidor ser likadana ut; logga och högerorienterad navbar överst, stor "skissad" bild, vertikalt grid i två kolumner där brödtexten ligger i den bredare kolumnen till vänster samt en footer med fyra kolumner.

De bilder som används i Lai & Partners sida är inte foton utan skisser. De anspelar på de rättegångsteckningar som ofta synts i pressen i alla fall förr i världen, jag tror inte de är lika vanliga nuförtiden. De väcker associationer till processrätt, rättegångar, domstolsrummet. Teckningarna visar en glasögonprydd, medelålders man i kostym som ger ett oklanderligt intryck. Endast en av bilderna har ett annat motiv - en lagbok och en ordförandeklubba.

[FIGURE src="image/lai2.png" alt="Lai & Partner"]

I min mening blir bilderna blir något enahanda, kanske visar de en verklig person som finns på företaget, men aningen omodernt blir det med så pass enahanda motiv. Bilden framträder av en konservativ juristfirma med en visserligen väl fungerande hemsida, men som börjar kännas något bedagad när det gäller det visuella intrycket.

Hur har vi det då med hastigheten på Lai & Partners sida? Ja, en mätning på PageSpeed ger följande resultat:

|Skärm | Resultat|
|------| -----:|
|Mobil | 76 |
|Dator | 83 |

Råd från PageSpeed är att få ned svarstiderna från servern, det skulle Lai & Partner vinna en hel del på. De skulle också kunna "ta bort resurser som blockerar renderingen", infoga kod direkt på sidan istället för att gå via formatmallar.

###### Familjens jurist

Den designprincip som framkommer tydligast på webbplatsen för [Familjens jurist](http://www.madsenpartners.se/) tycker jag är kontrast. Två väldigt olika färger blir bärande i ett komplement färgschema; lila och grönt. Utöver dessa två färger finns vitt, beige och svart. Det är en stor webbplats med mycket innehåll och många olika undersidor. Överallt finns textbehållare i form av rektanglar i olika storlekar och olika färgsatta. Undersidorna ser ganska olika ut, men de är rika på länkar för att klicka sig vidare. Ett verikalt grid finns med tre- eller ibland även två mittkolumner. I botten en footer i två steg med de två kontrasterande färgerna grönt och lila. De undersidor som har bilder känns ofta obalanserade, de upplevs som tyngre åt ena hållet. Kanske är detta ett resultat av att de söker kontraster - om det är mycket text i vänster kolumn kan det brytas av med en bild i höger kolumn och lite större knappar i en starkt lila färg.

Idag är väldigt många webbplatser rika på stora bilder. Familjens jurist är något av ett undantag på så vis att de faktiskt inte har så mycket stora bilder på sin webbplats. Första sidan har den obligatoriska breda bilden som sätter tonen, det är ju något av en regel. Motiven är i båda varianterna en pappa och ett barn ute i naturen. Bilderna förmedlar trygghet, samtidigt som de inte är alltför tillrättalagda; de upplevs som autentiska och relativt oretuscherade. Väl inne på undersidorna finns många bilder för att illustrera de olika tjänster som Familjens jurist erbjuder. Efter att ha kikat runt på de olika sidorna slås jag av att bilderna är väldigt olika; de visar en mängd olika åldrar, stilar, relationer. Bilderna skildrar ofta en vardaglig situation men med en viktig relation i centrum. Människorna på bilderna är av olika ursprung, ålder och i olika kontext. Bilden knyter på ett tydligt sätt an till teman som adoption - skilsmässa - testamente.

[FIGURE src="image/familjens.png" alt="Familjens jurist"]

För mig blir det tydligt att familjens jurist har gjort sin mångfaldsläxa. Det känns naturligt och verklighetstroget att deras bilder visar hur olika vår verklighet faktiskt kan se ut idag. Troligtvis vinner de också kunder på detta förhållningssätt, så många fler kan känna igen sig och känna sig välkomna när illustrationerna visar mångfald på detta sätt. Så om mångfald är en trend så har Familjens jurist uppdaterat sin sida i helt rätt stil!

När det gäller hastigheten så får webbplatsen följande resultat i PageSpeed:

|Skärm | Resultat|
|------| -----:|
|Mobil | 66 |
|Dator | 99 |

Rådet som ges från PageSpeed handlar om att skjuta upp resurser som blockerar renderingen av sidan samt att även här se till att bildformaten är så moderna som möjligt.


###### Jansson & Norin

[Jansson & Norins](https://janssonnorin.se/) webbplats har ingen särskild designprincip som sticker ut mer än någon annan, om något får det nog vara _variation_ i sådana fall. När jag besöker deras webbplats ser jag att de har tänkt in rörelse, enhetlighet, kontrast, mönster, ja de flesta av designprinciperna egentligen. Resultatet blir en omväxlande och pigg webbplats där förstasidan och undersidorna ser väldigt olika ut. Det vertikala gridet varierar mellan en, två och tre spalter. Bilderna visas på olika sätt. Ibland är det den första rubrikbilden och ibland är det bilder i vänsterkolumnen och text i högerkolumnen. Det som skapar enhet är den orangea accentfärgen, typografin och den genomgående höga andelen whitespace som binder ihop sidorna.

Bilderna har genomgående motiv från kontoret; medarbetare i färd med att arbeta vid datorn eller i samspråk med en klient. De har ett positivt anslag, glada miner och en välklätt, proper stil. Oftast är bilderna färgstarka och ljusa. Medarbetarna som visas på bilderna verkar vara ganska unga.

[FIGURE src="image/jansson.png" alt="Jansson & Norin"]

Jansson & Norin lyckas bra med att framställa sitt företag som professionellt och positivt med hjälp av dessa bilder. De ger ett piggt och fräscht intryck, mycket tack vare de klara färgerna och ibland lite oväntade detaljerna (en knasig slips, en knallgrön gardin, klistermärket på datorn som skapar känslan av autenticitet).

|Skärm | Resultat|
|------| -----:|
|Mobil | 69 |
|Dator | 98 |

Precis som de andra webbplatserna i undersökningen får Jansson & Norin rådet att se över hur bilderna, det gäller storlekar, det gäller optimerad kod samt att modernisera format.

Analys
-----------------------
Hur trendig kan en juristfirma bli? Branschen i sig har nog ett behov av att utstråla klassisk kvalitet snarare än hipphet och det senaste. Vi gör ändå ett försök att dra slutsatser utifrån de resultat jag har fått. Här kommer några reflektioner:

* Första bilden. Förstasidans bild verkar viktig på de flesta sidorna. Den är stor och bred och av mycket god kvalitet. Bilden som sätter tonen för webbplatsen.

* Mycket whitespace. Nästan alla sidorna är luftiga och lättlästa trots sitt ibland svårforcerade innehåll. Bilder, textbehållare, accenter hjälper till för att hålla kvar intresse.

* Perfectly imperfect. De sidor som ger bäst intryck klarar att leverera bilder som håller hög teknisk kvalitet samtidigt som de hänger ihop med innehåll och verksamhet. Familjens jurist och Norin & Jansson har båda bilder som känns "rätt"  och nutida eftersom de är autentiska och visar detaljer som ökar trovärdigheten. De känns inte tillrättalagda utan blir perfekta tack vare att de också innehåller små skavanker som hade kunnat photoshoppas bort.

* Vad är _inte_ trendigt? En av sidorna sticker ut och pekar då också på vad som känns helt fel idag. Lai & Partner har inte ett enda foto på sin webbplats. Det gör att sidan känns platt, inte levande. Skisserna är för enahanda för att hjälpa.
Denna sida sticker också ut genom att vara alltför likartad genomgående. Idag räknar vi med en viss variation mellan förstasida och undersidor. Däremot tycker jag att språket och textinnehållet i Lai & Partner är välarbetat.

* Tre av sidorna får mycket goda värden när det gäller PageSpeeds mätning för datorskärm. Dessa tre sidor är också de som upplevs som trendiga och nutida i designen. Kanske är de helt enkelt också nyss genomgångna och håller både teknik och design a jour med tiden. Så att hålla designen levande på sin webbplats är nog en bra grej. Inte bara bygga sidan och låta den ligga ute, utan regelbundet gå igenom helhet, se över bilder, format, kodstrukturer; ja modernisera lite då och då.

Efter att ha tittat på dessa sidor slås jag av hur viktigt det är att designen för en webbplats inte bara är ett trendigt filter eller skal. De sidor som jag får bäst intryck av lyckas förena ett tidsenligt, trendigt tilltal med ett genomtänkt bildval där motiven har en tydlig anknytning till verksamheten. Och vinnarna är.....: Familjens jurist och Jansson & Norin på delad första plats!

Referenser
-----------------------

* Beard, J, George, J. (2014). The principles of beautiful web design. Sitepoint.
* [Art Principles](https://www.youtube.com/watch?v=eapeL2fwdc8&list=PLKtP9l5q3ce-oz7aoBkk-oEn4xzGbtqxU&index=5)
* [PageSpeed](https://developers.google.com/speed/pagespeed/insights/?hl=sv)

Rapportförfattare
-----------------------

Elin Andreasson
