
Designprinciper
=======================

I denna rapport kommer jag att titta på verksamheter inom restaurangbranschen och hur deras webbplatser är uppbyggda ut designperspektivet. Jag ska försöka analysera hur de använder klassiska principer för design i sin framtoning.

Urval
-----------------------

För att välja ut tre sidor gick jag först till [Nöjesguiden](https://ng.se/artiklar) och letade rätt på deras nominerade i tre kategorier: årets Krog Göteborg, årets bar Göteborg och årets café Göteborg. Jag valde sedan den översta i varje kategori. När det gäller café valde jag nr tre eftersom de andra inte hade egna webbsidor. Med detta urval hoppas jag att få syn på det som gäller just nu i en bransch som är trendkänslig och lite rolig att få en inblick i. I och med att alla är nominerade så tänker jag att det handlar om populära ställen dit folk verkligen går.

Metod
-----------------------

För att få lite struktur på min undersökning tittar jag efter designelement och designprinciper som nämns i dbwebbs spellista: [Seven Elements of Art]( https://www.youtube.com/watch?v=HZPIbqDFLI8&index=4&list=PLKtP9l5q3ce-oz7aoBkk-oEn4xzGbtqxU) ,  [Art Principles](https://www.youtube.com/watch?v=eapeL2fwdc8&list=PLKtP9l5q3ce-oz7aoBkk-oEn4xzGbtqxU&index=5) .

Resultat
-----------------------

#### Zamenhof

[Zamenhof](https://www.zamenhof.se/) är ett relativt nytt restaurangkoncept i Göteborg, där restaurang, café och arkadspel mm samsas i en inbjudande lokal. Målgruppen är nog unga vuxna som är nyfikna och vill ha något annat än den vanliga krogen. Webbplatsen vill visa upp hur stilen, och lokalen ser ut, hur konceptet funkar och samtidigt informera om meny, öppettider, adress och bordsbokning.

Själva webbplatsen är bilddriven. Första siddan laddar lite långsamt, med en animation som snurrar under tiden. Så kommer en stor bild som tar upp hela sidan. Ju högre upp på sidan, desto mer bilder och rymd. När jag scrollar nedåt blir det lite mindre bilder och så småningom adress, karta och footer. Sidan verkar fokuserad på att skapa en god känsla för stället, det är många fina bilder på unga människor, snygg inredning och god mat. De vill nog visa att här finns något för alla, när som helst på dygnet.

Jag tycker att designen funkar, det ser trevligt, nytt och fräscht ut. Konceptet verkar gediget och genomtänkt. Bilderna håller hög kvalitet, vilket bidrar till helhetsintrycket.

[FIGURE src="image/zamenhof2.png" alt="Zamenhof"]

Jag tänker framför allt på några designprinciper när jag tittar på den här sidan:

1. Unity - Zamenhof lyckas binda ihop sina spretig koncept till en enhet genom att hålla alla undersidor till en och samma form. Alla har samma bildspel, med samma handtecknade grafik för att byta bild, göra pilar mm. Trots att undersidorna har helt olika färger, typsnitt och profil så binds de ihop av mallen som ändå skapar en enhetskänsla.

2. Rörelse - Hamburgarmenyn innehåller flera roliga animationer i samma grafiska, skissartade stil som prickarna och pilarna på undersidorna. Roligt och uppiggande.

3. Kontrast - Att de olika ställena på Zamenhof skiljer sig åt blir tydligt på undersidorna, de har väldigt olika färgsskalor i bilderna, olika bakgrundsfärg och varierar i språkligt tilltal.

I övrigt tänkte jag på några andra designelement:

1. Rymd - Alla sidor hos Zamenhof är väldigt spatiösa högst upp. Vi kan ta in bilderna framför allt, text och information är sekundärt.

2. Value - Stor skillnad mellan undersidorna. Någon är väldigt ljus och fräsch, medan en annan jobbar med svart som bakgrundsfärg. Gissa vilken som är grillbaren och vilken som är salladsbaren?

3. Linjer - tydliga horisontella avgränsningar mellan text och bildavsnitt hjälper oss att följa med i den grafiska formen när vi scrollar nedåt.

#### Unity Jazz

[Unity Jazz](https://www.unityjazz.se/) är ett roligt tillskott i Göteborg, där har Nefertiti varit ensam som stabil leverantör av jazzspelningar i många herrans år. Webbplatsen för Unity jazz har som syfte att berätta om stället; vad de vill med sin bar, vilket program de har, hur man gör för att boka bord osv. De vill också förmedla känslan med stället och det gör de med hjälp av en stor bild på första sidan och ett uttryck som andas en opretentiös och familjär stämning. Är du intresserad av jazz eller bara hungrig på en bit mat, ska du känna dig välkommen.

[FIGURE src="image/unityjazz2.png" alt="Unity jazz"]

Detta är en ganska liten och okomplicerad webbplats, och större behövs nog inte heller. En navbar högst upp som skickar ner mig längre ner på sidan så att jag hittar bordsbokning mm snabbt. Menyn har en egen undersida, en enkel pdf. Konsertprogrammet har också fått en egen undersida med mer info om gästande artister, speldatum mm. Sidan är jordnära och enkel med monokrom färgskala, gamla hederliga Courier som brödtext och den stora bilden lite grovkornig med litet skärpedjup på den smarriga ostfonduen.

Även här tycker jag att designen funkar bra, den andas klubb med krubb, kom hit och trivs och kom som du är liksom. Enkelhet i design, bild, form och färg. Jag blir riktigt sugen på att spisa lite jazz under jullovet faktiskt! Det där lilla extra hade varit att ta musikprofilen ett steg till, lite fina bilder från livespelningar på klubben kanske, eller länkar till artisternas musik så att jag lätt kan lyssna in dem när jag letar mig fram i konsertprogrammet.

Designprinciper:

1. Balans - sidan andas symmetri. En centrerad navbar, en centrerad footer, stor bild, två lika stora kolumner centrerat i mitten.

2. Unity - så klart försöker Unity Jazz få till en sida som hänger ihop. Jag tycker dock inte att de lyckas fullt ut. I footern dyker det upp en logga i san-serif-versaler som inte är samma feta sans-serif som i rubrikerna. Här borde de använda sin snygga logga som finns i sidans navbar istället eller använda sitt rubriktypsnitt som är snyggare än det i footern. Bilderna till konsertprogrammet har lite olika storlek och kvalitet, de skulle tjäna på att i alla fall hålla samma storlek.

Designelement:

1. Rymd - även denna sida har mycket luft. Bilden, loggan och navbaren är det enda som syns när sidan laddas och det får förmedla känslan för stället.

2. Value och Color - sidan är påfallande mörk i sitt grundutförande. Den skulle nog tjäna lite på att ljusas upp, kanske kunde färgpaletten utvecklas lite till att ha någon accentfärg till den rödrosa, något matta grunden.

#### LeGbg

[Le Gbg](https://www.le-gbg.se/meny) är frukost- och lunchstället som använder sin hemsida i första hand för att informera om maten, priser och läge/öppettider. Även här möts vi av en jättebild på någon form av bowl med väldigt mycket frukt. Färgstarkt och nyttigt. De två varianterna av sidan (hem, meny) är ljusa och luftiga med en stor bild överst. Färgerna drar åt pastell eller så är de klara. Det finns ingen berättande text utan det är ren information om adress, innehåll i de olika rätterna, priser osv.

Sidan känns minimalistisk och fräsch, men jag tycker inte riktigt att den funkar. Den ger ett något sterilt och opersonligt intryck. Bilder på personal, interiör eller kunder hade gett mer stämning och känsla. En text om vad tanken med stället är hade förmedlat lite mer personlighet och själ. Att det finns stavfel känns slarvigt. Att det går att scrolla i sidled på förstasidan verkar också vara en miss.

[FIGURE src="image/legbg.png" alt="Le Gbg"]

Designprinciper och element:

1. Balans - Menysidan är väldigt symmetrisk, altererande mellan en och två spalter, centrerade rubriker när det kommer nya avsnitt. Linjer mellan avsnitten hjälper ögat att plocka upp formen.

2. Rörelse - På båda sidorna ligger bilden (nästan) kvar medan övrigt innehåll lyfts upp när jag scrollar. Det skapar lite action på sidan.

3. Color - paletten går i pastell och gröna toner på menysidan. De har lyckats lyfta fram och __betona__ rätter som är veganska eller glutenfria genom att märka dem med olika gröna symboler. Det är en lösning som funkar bra, lätt att hitta och tydligt. Alltid uppskattat av specialkostare tror jag!

Menysidan känns mer genomarbetad än förstasidan ovanligt nog, den hänger ihop bättre. Den får en bättre __enhetlighet__ tack vare det monokroma färgvalet. Gemensamt för de båda sidorna är den stora bilden överst och scrollningen där bilden ligger kvar. Annars är sidorna väl olika i färgsättning och struktur tycker jag.

Analys
-----------------------

Då har jag gått igenom tre Göteborgshak som är på uppåtgående i stan. Kan jag se någon tendens eller något genomgående när det gäller hur de förhåller sig till designprinciper?

Alla tre sidorna jobbar mycket med __rymd__. Det första som möter mig hos dem alla är en stor bild som ska sätta tonen för stället. Ingen av sidorna innehåller stora textmassor, utan fokuserar på att sätta en helhet med färg - bild - stuk.

Små ställen som caféer och "hak" kanske inte har tid eller budget för att arbeta igenom sina sidor helt och fullt, Zamenhofs webbplats har arbetat efter designprinciperna på tydligast sätt. Tänkbart är också att Zamenhof har lagt mest pengar på att jobba igenom sin webbplats.

En reflektion är sidor där designprinciper används genomgående ger ett intryck av hög kvalitet. Bra att vara medveten om detta även i rollen som programmerare.

Referenser
-----------------------

* [Seven Elements of Art]( https://www.youtube.com/watch?v=HZPIbqDFLI8&index=4&list=PLKtP9l5q3ce-oz7aoBkk-oEn4xzGbtqxU)

* [Art Principles](https://www.youtube.com/watch?v=eapeL2fwdc8&list=PLKtP9l5q3ce-oz7aoBkk-oEn4xzGbtqxU&index=5)

Rapportförfattare
-----------------------

Elin Andreasson
