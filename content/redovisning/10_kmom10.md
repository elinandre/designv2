---
---
Redovisning kmom10
=========================

### Krav/Uppdrag 1: Analys
Efter en del funderande bestämde jag mig för att jobba med kategorin juristbyråer. Detta eftersom jag då kan se analysen som lite inför uppdrag 3, som jag vill göra till kunden Ludviga af Solstråle. Dessutom läser jag just nu en annan kurs i lagstiftning och förvaltning som gör att kategorin kändes relevant och aktuell. När jag sedan började arbeta med området upptäckte jag att det kanske inte är den mest trendkänsliga branschen, många juristfirmor vill nog ha en något klassisk design på sina sidor. Men jag spanade på det som fanns att spana på så att säga. Jag försökte hitta en metod för att se om koll på relevant designteknik också hängde ihop med den visuella designen, därför undersökte jag designprinciper och bild i kombination med PageSpeed.

### Krav/Uppdrag 3: Webbplats
Jag valde att utgå ifrån min me/redovisa eftersom jag hittar i strukturen och vet vad jag själv har gjort. Ett sätt att repetera och befästa kunskaper. Nackdelen är att jag också därmed får leva med mina egna feltänk och osmarta lösningar som jag i efterhand hade löst på ett bättre sätt. Felsökningen tar säkert mer tid än om jag hade börjat om från början. Men jag hoppas att det är ett sätt att spara tid och välja en mer “safe” väg.

Att arbeta fram strukturen och innehållet blev nyttigt på flera sätt. Dels fick jag chansen att repetera och förbättra det jag tidigare har gjort. Dels förstod jag mer om hur ramverket fungerar och inte minst var jag tvungen att tänka till kring vad jag egentligen ville få fram med webbplatsen.

Så till innehållet; jag ska alltså skapa en webbplats till Ludviga af Solstråle. Höga klackar och dyra slipsar är alltså vad bth ger som ingång i den här exklusiva stilen. Då tänker jag nja, det där gör jag min egen variant på. Att spela för mycket på könsstereotypt mode känns väl 1993 liksom. Men inget hindrar att ge ett exklusivt och "dyrt" intryck på annat sätt. Så detta blev en rolig utmaning när jag jobbade fram bilder och textmässigt innehåll (ber om ursäkt för textinnehållet, det var ett kreativt flöde som inte gick att stoppa. Plus att jag ville lägga fokus på tekniken).

Att fixa egna bilder är ju inte så lätt, men jag har tagit alla bilder själv med min mobilkamera - utom flashbilden som är ett montage från canva.com.

### Krav/Uppdrag 4: Temat

Här har jag försökt skapa ett tema för en fiktiv juristbyrå som så gärna vill ha fler kunder. Detaljerna med färgpalett och designprinciper mm hittas på proj/about-sidan. Jag ville köra lite soliditet och trygghet och valde mörkt blå och gröna sidor. Loggans blå färg tog inspiration från Madsen & Partner som jag tidigare analyserat. Så valde jag typsnitt som också de var inspirerade från juristfirmorna, inte för krångliga eller svårlästa i brödtext och rubriker, utan sådana som upplevs som klassiska och enkla.

### Genomförande

Ja, detta var ett rejält projekt att klara av inom tidsramen om man fortfarande vill hinna träffa sin familj och säga hej till jultomten. Att dessutom ha andra kurser igång parallellt var sannerligen utmanande. Det har verkligen fått mig att inse att BTH tyvärr inte funkar för mig till våren - jag hade behövt förkunskaper för att klara detta inom den uppsatta tidsramen. Men jag har lärt mig massor, och designkursen har varit kreativ och rolig trots all stress.

Mycket tid gick sedan åt till att praktiskt lyckas styra rätt klass/element/id, jag är ju fortfarande ny i kodvärlden. Men jag lärde mig så småningom att hitta rätt, främst via inspektera element. Lite eftertanke och googlande så gick det att ändra färg och storlek på de olika delarna. Jag är fortfarande ganska ofri när det gäller att styra layouten i stort. Vågar helt enkelt inte ändra runt för mycket, för då skulle jag nog få stora problem med gridet. Jag har inte heller kommit igång med funktioner och mer avancerat användande genom less men men, så här blev det till slut, och jag är rätt nöjd med att jag lyckades få ihop något som funkar.

Det som tog mycket tid i projektet var dokumentationen. Det känns som att de olika delarna ibland krockar med varandra. Analys - redovisning - about-sida på projektet... det blir svårt att inte upprepa sig. Kanske skulle avslutet av kursen må väl av en översyn om vad som behöver hamna var. Kanske kan vara gott för er lärare också att inte få enorma upprepande textmassor att rätta. Själva avslutet av projektet blir rörigt för mig. En del ska publiceras på github, en del ska inte det. Redovisningstexten in på canvas och på me/redovisa. En video ska spelas in där ytterligar en redovisningsvinkel ska förberedas och genomföras - ny programvara att hantera. Och det i relation till textmassorna som har producerats in i själva projektet. Text-text-text. Som ska korrläsas, hanteras och formuleras bra. Problematiskt för mig som ändå har lätt att skriva och formulera mig. Kan tänka mig att det blir rätt motigt för de "riktiga" programmeringsnissarna som helst bara vill knacka kod.

Slutsats: roligt innehållsmässigt men orimligt tidsmässigt.

### Reflektion

Jag har tyckt om upplägget på designkursen. Jag begriper den mycket bättre än htmlphp (som jag inte hann bli klar med). Mikaels oerhört fina kortvideos i kombination med Emils bra genomgångar och feedback samt snabb respons på Gitter gör att kursen funkar bra även för mig som distanspaketare. Fler kortvideos in även i htmlphp-kursen hade suttit fint. Designkursen kan jag rekommendera till intresserade av teknik/färg och form som har gott om tid för den. 8/10.

Undrar ni varför det inte blev 10/10? Jo, det beror på den ständigt underdimensionerade tidsuppskattningen. Hur gör ni när ni uppskattar hur lång tid ett moment ska ta? Använder ni fungerande metoder att uppskatta detta? Om ni som lärare verkligen tänker att studenten ska klara av uppdragen på så pass liten tidsåtgång, då tycker jag att ni ska lägga in förkunskapskrav för kursen. Exempelvis att man ska ha läst någon programmeringskurs på gymnasiet, eller åtminsone Ma2, alt att man redovisar motsvarande kunskaper för er inför antagningen. Jag tycker inte det är ett självändamål att pressa och stressa elever, det ger inte skolan bättre anseende. Jobba med en bättre balans mellan förkunskapskrav - innehåll - mål för kurserna.
